
រឿង ទេវតា សែក សោយ
កាលពី ព្រេង នាយ  មាន មនុស្ស កំសត់ ពីរ នាក់ ប្តី ប្រពន្ធ  មាន កូនប្រុស មួយ  ។  កូន នោះ កើតឡើង វេលា ណា  មាន ទេវតា អាក្រក់ មក ថែរក្សា សែក សោយ  ។  តាំងពី ទេវតា អាក្រក់ មក សែក សោយ ក្មេង នោះ  ឪពុក ម្តាយ ក៏ ស្លាប់ ចោល អស់ ទៅ  ។  ក្មេង នោះ នៅ ជាមួយនឹង ជីដូន ៗ  ក៏ ថែរក្សា ដរាប ដល់ អាយុ  ២០  ឆ្នាំ  ។  ថ្ងៃ មួយ  ក្មេង នោះ ចូល ទៅក្នុង ព្រៃ  ដើម្បី រក ឧស  កំពុងតែ កាប់ ឧស  មាន ទេវតា មួយ អង្គ ទៀត  ជា ទេវតា ល្អ  ជួយ ឲ្យ ចម្រុង ចម្រើន យស ស័ក្តិ ភោគសម្បត្តិ  ។  ទេវតា នោះ និយាយ នឹង ទេវតា អាក្រក់ ថា  « តាំងពី អ្នកឯង ចូលមក រក្សា មនុស្ស នោះ កាលណា  ម្តាយ អាពុក គ្នា ស្លាប់ ចោល អស់ ហើយ  គ្នា ក្រ លំបាក ពន់ពេក  ហើយ ថា រឹទ្ធិ អ្នកឯង ពូកែ មែន  »  ។  ទេវតា អាក្រក់ និយាយ តប ទៅវិញ ថា  «  អ្នក ជឿ ថា អំណាច ខ្ញុំ ពូកែ ទេ ?  »  ។  ទេវតា ល្អ ឆ្លើយ ថា  «  ខ្ញុំ ជឿ ហើយ  ប៉ុន្តែ ខ្ញុំ សូម រក្សា មនុស្ស នេះ ម្តង »  ។  ទេវតា អាក្រក់  ព្រម បើក អំណាច ឲ្យ ទេវតា ល្អ ថែរក្សា ហើយ ហោះ ទៅ  ។  ទេវតា បណ្តាលឲ្យ មនុស្ស នោះ កំពុងតែ កាប់ ឧស  ក៏ ដាក់ ដឹង ចុះ ហើយ ភ្ញាក់ ខ្លួន ព្រើត លោក គិត ថា  «  ឱអញ  បើ អញ រស់ នៅ  គ្រាន់ អញ នឹង រកស៊ី ចិញ្ចឹម ជីវិត ជីដូន អញ  បើ ប្រសិនជា អញ ស្លាប់ ទៅ  តើ បាន អ្នកណា នឹង រកស៊ី ចិញ្ចឹម ជីដូន អញ ទៀត  បើ ដូច្នេះ  អញ គិត ទៅ និយាយ បបួល យាយ អញ ទៅ នៅ ធ្វើ ខ្ញុំ សេដ្ឋី  គ្រាន់តែ សុំ បាយ គេ ស៊ី  ប្រហែលជា គេ ព្រម ហើយ  »  គិត តែ ប៉ុណ្ណេះ ក៏ លែង កាប់ ឧស  ត្រឡប់ ទៅវិញ  ទៅដល់ និយាយប្រាប់ ជីដូន តាម ដំណើរ សព្វគ្រប់  ដែល ខ្លួន គិត កាល ទៅ កាប់ ឧស  ។  ជីដូន បាន ស្តាប់ ហើយក៏ ចូលចិត្ត ព្រម តាម ចៅ  បុរស កំសត់ ទាំង ពីរ នាក់  គឺ ជីដូន និង ចៅ  ក៏ នាំគ្នា ដើរ ទៅ ផ្ទះ មហាសេដ្ឋី  ដល់ ចូល ទៅក្នុង កំពែង របង ហើយ  ទៅង ង្គុយ បត់ជើង នៅ មាត់ ជណ្តើរ មហាសេដ្ឋី  ។  លុះ បន្តិច ទៅ  មហាសេដ្ឋី ប្ដី ប្រពន្ធ នាំគ្នា  ចេញមក ក្រៅ  ក្រឡេក ទៅ ឃើញ អ្នក ទាំង ពីរ នាក់ អង្គុយ ក៏ សួរ ថា  «  ឯង មក នេះ មាន ប្រាថ្នា អ្វី ?  »  ។  បុរស កំសត់ នោះ  ឆ្លើយ ជម្រាប ទៅ សេដ្ឋី ថា  «  ខ្ញុំ ពីរ នាក់ ជីដូន និង ចៅ នេះ  មក សុំ នៅ ធ្វើជា ខ្ញុំ បម្រើ លោក  គ្រាន់តែ យក បាយ ចិញ្ចឹម ជីវិត »  ។  មហាសេដ្ឋី ស្តាប់ ហើយ ឆ្លើយ ថា  «  អើឯង នៅ ចុះ  »  ។  បុរស នោះ ជម្រាប ទៅ មហាសេដ្ឋី ថា  « សូម លោក មេត្តា ឲ្យ ខ្ញុំ នៅ បម្រើ ខាងលើ ផ្ទះ បាយ ហើយនិង ផ្ទះ ធំ »  ។  មហាសេដ្ឋី ព្រម  ទើប យាយ ចាស់ នោះ  សុំ គ្រាន់តែ ដេញ មាន់ ទា  កុំ ឲ្យ ស៊ី ស្រូវ  កាលណា គេ យក ស្រូវ ទៅ ហាល  ។  បុរស នោះ  ខំ យកចិត្តទុកដាក់ បម្រើ សេដ្ឋី មិន ឲ្យ ទាស់ ចិត្ត បន្តិច សោះ  ។  មហាសេដ្ឋី មាន ចិត្ត អាណិត ស្រឡាញ់ រាប់អាន  ។  លុះ យូរ ទៅ ប្រមាណ ជា  ៣ - ៤  ឆ្នាំ  បុរស នោះ  សុំ មហាសេដ្ឋី ទៅ នៅ ឃ្វាល ក្របី វិញ  ដល់ នៅ ឃ្វាល ក្របី  ផ្លាស់ អស់ ខ្សែ ពួរ ចាស់ ៗ ទាំង ប៉ុន្មាន  ជួសជុល ក្រោល ឲ្យ ស្អាត ល្អ ឡើង  ក្របី ទាំងអស់ ចំនួន  ១០០  ក្បាល  ។  ដល់ យូរ ទៅ  មហាសេដ្ឋី ប្តី ប្រពន្ធ និយាយ គ្នា ថា  « តាំងពី អា នេះ ទៅ ឃ្វាល ក្របី  យើង មិន ដែល ទៅ មើល វា ម្តង សោះ  ដូច្នេះ ត្រូវ យើង នាំគ្នា ទៅ មើល វា ម្តង »  ក៏ នាំ ប្តី ប្រពន្ធ ទៅ  លុះ ទៅដល់  មើលទៅ ក្របី  ខ្សែ ពួរ  និង ក្រោល  ពេញចិត្ត ទាំងអស់  ក៏ ត្រឡប់ មកវិញ និយាយ គ្នា ថា  « អា នេះ ជា មនុស្ស ល្អ  កាល ដែល យើង ឃើញ មុន  មិន ដែល មាន ប្រដាប់ សម្រាប់ ក្របី ថ្មី  យ៉ាង នេះ ទេ  ឥឡូវនេះ មាន ព្រម អា នេះ ជា មនុស្ស ចិត្ត ត្រង់ នឹង ចៅហ្វាយ នាយ »  ។  បុរស នោះ ទៅ ឃ្វាល ក្របី រាល់ ថ្ងៃ  មាន កាល ថ្ងៃ មួយ នោះ  ពេលល្ងាច ដេញ ក្របី ត្រឡប់មក ក្រោល វិញ  មកដល់ ត្រពាំង មួយ  ដេញ ក្របី ចុះ ទៅ ត្រពាំង ទឹក  ទៅជាន់ ដុំ មាស នៅក្នុង ត្រពាំង នោះ  បែរ ទៅ ខាង ណា  ក៏ សុទ្ធតែ ដុំ មាស  ពេញ ត្រពាំង ទាំងអស់  ។  បុរស នោះ ថា  « ដុំ ថ្ម អ្វី ក៏ ច្រើន ម្ល៉េះ  ប៉ះ ជើង ស្ទើរ ស្លាប់ ហើយ  »  ថា ហើយក៏ យក ដុំ មាស មួយ ដុំ មក  គិត ថា  « អញ យក ដុំ ថ្ម នេះ ទៅ ផ្ញើរយាយ អញ  ព្រោះ ថ្ម នេះ ល្អ »  ។  បុរស នោះ  ដេញ ក្របី មក ចូល ក្រោល  រួចហើយក៏ យក ដុំ មាស នោះ ទៅឲ្យ ជីដូន ៗ  បាន ឃើញ ដុំ មាស ហើយ  សួរ ថា  « ចៅ យក ពី ណា មក  យក ទៅ វិញ ទៅយាយ មិន ហ៊ាន យក ទេ  ដុំ មាស ធំ ម្ល៉េះ  »  ។  បុរស ដឹង ជា ដុំ មាស ដូច្នោះហើយ  ក៏ យក ទៅ ទុក ក្នុង ត្រពាំង វិញ  ចំណាំ កន្លែង ទុក  រួច ត្រឡប់ មកវិញ  ។
ថ្ងៃ ក្រោយមក  ព្រះមហាក្សត្រ  ទ្រង់ល្បង ចិត្ត ពួក សេនាបតី  ទ្រង់ មាន ព្រះបន្ទូល ទៅនឹង អាមាត្យ ថា  «  អ្នកឯង ទៅ ប្រាប់ សេនាបតី ទាំង ៤  ថា  «  ល្ងាច នេះ  ឲ្យ ដេក ចាំ ព្រះបរម រាជ វាំង នៅ ចុង ព្រះរាជ រោង »  ។  អាមាត្យ នាំយក ព្រះបន្ទូល ទៅ ជំរាប សេនាបតី ទាំង  ៤  តាម ដំណើរ  ។  សេនាបតី ទាំងនោះ  ក៏ រៀប ខ្លួន មក ដេក តាម ព្រះរាជ ឱង្ការ ពេល មក ដេក នោះ  មិន គិត ប្រុងប្រយ័ត្ន សោះ  គិត តែ ពី ដេក ទាល់ ភ្លឺ  ។  លុះ យប់ ជ្រៅ ស្ងាត់  ស្តេច ទ្រង់ យាង មក ទត សេនាបតី ទាំង  ៤  នោះ  ឃើញ ដេក ទាំងអស់ គ្នា  ក៏ ទ្រង់ យាង ត្រឡប់ ទៅ ក្រឡា ព្រះបន្ទំ វិញ  ដល់ ព្រឹក ឡើង  ទ្រង់ មាន ព្រះបន្ទូល ឲ្យ ចាប់ សេនាបតី ទាំងនោះ  យក ទៅ កាប់ ចោល ទៅ  ។  លុះ ល្ងាច ក្រោយ ទៀត  ទ្រង់ មាន ព្រះបន្ទូល ឲ្យ ហៅ មហាសេដ្ឋី ទាំង  ៤  ឲ្យ មក ដេក ដូច មុន ទៀត  ។  មហាសេដ្ឋី ដែល ជា ចៅហ្វាយ បុរស កំសត់ នោះ  ភ័យ ណាស់  ព្រោះ មិន ដឹង ជា មាន រឿង អ្វី  បានជា ស្តេច ឲ្យ សម្លាប់ សេនាបតី ទាំង ៤  មុន នោះ  ឥឡូវ ដល់ មក ខ្លួន ទៀត  គិត ថា មុខ ជា ស្លាប់ ហើយ  កូន ប្រពន្ធ ទាំង ប៉ុន្មាន យំ សោក ទាំងអស់ គ្នា  ។  លុះ បន្តិច ទៅ  ឮ ទៅដល់ បុរស កំសត់ ៗ  ក៏ ឡើង មក សួរ ថា  «  ហេតុម្តេច  បានជា យំសោក យ៉ាង នេះ ?  »  ។  មហាសេដ្ឋី ប្រាប់ ទៅតាម រឿង  ។  បុរស ថា  «  បើ ដូច្នេះ  ខ្ញុំ សូម ទៅ ដេក ជំនួស  »  ។  មហាសេដ្ឋី ឮ ដូច្នោះហើយ  ក៏ អរ ណាស់  ឲ្យ រក សំពត់ អាវ ល្អ ៗ  យកមក ឲ្យ បុរស កំសត់ នោះ ស្លៀក ដោយ គិត ថា  មុខ ជា ស្លាប់ ហើយ  ។  លុះ បុរស រៀប ខ្លួន ស្រេច  នឹង ទៅ ដេក ចាំ វាំង  ជាមួយ ពួក មហាសេដ្ឋី ឯទៀត  តែ ពេល ទៅ  បុរស នោះ យក ទាំង ដាវ មួយ ទៅ ផង  ទៅដល់ ហើយក៏ ដេក  ។  ពួក មហាសេដ្ឋី ឯទៀត  គេ អង្គុយ និយាយ គ្នា លេង  លុះ ដល់ យប់ ជ្រៅ  ទើប នាំគ្នា ដេក អស់ ទៅ  ។  បុរស់ នោះ  ដឹង ថា គេ ដេក ស្ងាត់  ក៏ ក្រោក ឡើង អង្គុយ ម្នាក់ឯង  ។  លុះ យប់ ជ្រៅ ស្ងាត់  ស្តេច ទ្រង់ ចេញមក ដូច មុន ទៀត  មកដល់ ចុង ព្រះរាជ រោង  បុរស នោះ ក្រឡេក ឃើញ ទាញ ដាវ បាន  ដេញ កាប់ ធ្វើជា កាប់ ផុត ៗ  ស្តេច រត់ រួចទៅ  ។  ក្នុង  ១ យប់ នោះ  ស្តេច ចេញមក  ៣  ដង  ។  បុរស ដេញ កាប់ ទាំង  ៣  ដង សេ្តច ទ្រង់ រត់ ទៅ វិញ  ។  លុះ ព្រឹកឡើង  ស្តេច ទ្រង់ មាន ព្រះបន្ទូល  ឲ្យ ចាប់ សេដ្ឋី ទាំង  ៣  នាក់  ដែល ដេក នោះ  យក ទៅ កាប់ ចោល  ហើយ ទ្រង់ មាន ព្រះបន្ទូល ឲ្យ ហៅ បុរស កំសត់ នោះ ទៅ  ទ្រង់ មាន ព្រះបន្ទូល សួរ បុរស កំសត់ ថា  « ឯង ជា សេដ្ឋី ឈ្មោះ អ្វី ?»  ។  បុរស កំសត់ ក្រាបទូល ថា  « ទូលព្រះបង្គំ ជា ខ្ញុំ  ជា កូន មហាសេដ្ឋី ឈ្មោះ នោះ »  ។  ស្តេច មាន ព្រះបន្ទូល ឲ្យ ទៅ ហៅ មហាសេដ្ឋី  ដែល ជា ចៅហ្វាយ បុរស កំសត់ នោះ មក ទ្រង់ មាន ព្រះបន្ទូល សួរ ថា  « នេះ ជា កូន អ្នក មែន ឬ អ្វី ?  »  ។
មហាសេដ្ឋី ក្រាបទូល ឆ្លើយ ទទួល ថា  « កូន មែន »  ។  ស្តេច មាន ព្រះបន្ទូល ថា  « បើ កូន មហាសេដ្ឋី ឯង  អញ សុំ ធ្វើជា កូន អញ »  ។  មហាសេដ្ឋី ក៏ ថ្វាយ បុរស នោះ ទៅ ស្តេច  ហើយ ក្រាបបង្គំ លា ទៅ ផ្ទះ វិញ  ។  ស្តេច មាន ព្រះរាជ បុត្រី មួយ ព្រះអង្គ  ទ្រង់ ក៏ រៀបផ្សំ ផ្តុំ នឹង បុរស កំសត់ នោះ  ជា ប្តី ប្រពន្ធ ទៅ  ហើយ អភិសេក ឲ្យ ឡើង សោយ រាជ្យ យូរ ទៅ  ស្តេច បុរស នឹកឃើញ ទៅដល់ មាស  ដែល នៅក្នុង ត្រពាំង  ក៏ ត្រាស់បង្គាប់ ទៅ មហាសេដ្ឋី ឪពុក  ឲ្យ ទៅ ដឹក មាស មក ដាក់ ឃ្លាំង ទុក  ។
មាន មួយ ថ្ងៃ  ស្តេច បុរស នោះ  ចង់ ចេញ ទៅកាន់ ចុង ព្រះរាជ រោង  ឲ្យ សេនាបតី គាល់  ក៏ ទៅ ទូល ស្តេច ឪពុក ៗ  ទ្រង់ ហាម ថា  «  ឯង ជាតិ ជារាស្រ្ត  បើ ចេញ ទៅ ត្រូវ យកមហេសី ទៅ ផង  »  ។  ស្តេច បុរស ទ្រង់ យាង ចេញ ទៅកាន់ ចុង ព្រះរាជ រោង  ជាមួយ អគ្គ មហេសី  ពួកនាហ្មឺន ទាំងពួង គាល់ ត្រៀបត្រា  ។  វេលា នោះ  ទេវតា អាក្រក់  ដែល រក្សា បុរស នោះ អំពី ដើម  ត្រឡប់ មកវិញ ក៏ ជួប ទេវតា ល្អ  ហើយនិយាយ ថា  « ឥឡូវនេះ អ្នករក្សា មនុស្ស នេះ  តាំងពី នៅ លំបាក  ទាល់តែ បាន ធ្វើជា ស្តេច ថែម ទៀត  នោះ ឃើញ ថា អំណាច អ្នក ពូកែ មែន  បើ បើ ដូច្នេះ អ្នក ចេញ ទៅ  ឲ្យ ខ្ញុំ រក្សា ម្តង »  ។  ទេវតា ល្អ  ប្រគល់ សេ្តច កំសត់ ឲ្យ ទៅ ទេវតា អាក្រក់ ហើយ ហោះ  ទៅ  ។  ពេល នោះ  មាន ភ្លៀង ផ្គរ  ទេវតា អាក្រក់ ក៏ បណ្តាលចិត្ត ស្តេច បុរស នោះ មួយ រំពេច  ស្តេច នោះ មិន បាន គិត  លោមាន ព្រះបន្ទូល ចំពោះ ពួក នាហ្មឺន  ដែល គាល់ ត្រៀបត្រា ថា  អញ ឮ ផ្គរ លាន់  ស្រណោះ កាល នៅ ឃ្វាល ក្របី ពី ដើម ណាស់  »  គ្រាន់តែ ប៉ុណ្ណោះ  មហេសី ឮ ក៏ ស្ទុះ ទៅ រក ព្រះបិតា ហើយ ក្រាបទូល ថា  « ព្រះវរ បិតា  មិន គួរឲ្យ ខ្ញុំ ម្ចាស់ ទៅ អា មនុស្ស ឃ្វាល ក្របី នេះ  សោះ ខ្ញុំ ម្ចាស់ លែង យក ហើយ  ព្រោះ វា និយាយ ចំមុខ នា ហ្មឺន  ដែល គាល់ ត្រៀបត្រា ថា  «  ឮ ផ្គរ លាន់  ស្រណោះ កាល នៅ ឃ្វាល ក្របី ពី ដើម  ខ្ញុំ ម្ចាស់ ខ្មាស់ ពួក នាហ្មឺន សព្វ មុខ មន្រ្តី ណាស់  ខ្ញុំ ម្ចាស់ មិន យក ជា ប្តី ទេ »  ។  ស្តេច បិតា ឮ ដូច្នោះ  ក៏ ឲ្យ ចាប់ ស្តេច នោះ យក ទៅ ដាក់ គុក ទៅ  ។  ដាក់ គុក បាន ពាក់កណ្តាល ថ្ងៃ  ទេវតា ល្អ ដែល រក្សា មុន នោះ ត្រឡប់ មកវិញ  ហើយ និយាយ ទៅនឹង ទេវតា អាក្រក់ ថា  « អ្នក មាន រឹទ្ធិ ណាស់  ចូលមក រក្សា ភ្លាម  ស្តេច បុរស បាន ជាប់ គុក ភ្លាម  ដូច្នេះ អ្នកអញ្ជើញ ទៅ ចុះ  ទុកឲ្យ ខ្ញុំ រក្សា វិញ »  រួចហើយ ទេវតា ល្អ ក៏ បណ្តាលចិត្ត ស្តេច បុរស ៗ នឹកឃើញ ភ្លាម ថា  «  អញ មិន គួរ ភ្លាត់ សំដី ឲ្យ ទាល់តែ ជាប់ គុក សោះ  ប៉ុន្តែ គ្មាន អ្នកណា ដឹង ថា  អញ ជាប់ គុក នៅឡើយ ទេ ដូច្នេះ អញ បង្គាប់ ទៅ សេដ្ឋី ឪពុក អញ  ឲ្យ យក មាស ដែល មកពី ក្នុង ត្រពាំង នោះ  ដំធ្វើជា រូប ក្របី  ១០០  ដាក់ ជើង ពាន មាស  ១០០  យកមក ឲ្យ អញ ក្នុង ថ្ងៃស្អែក នេះ ពី ព្រឹក »  គិត តែ ប៉ុណ្ណោះ ក៏ ប្រើ មេ គុក ឲ្យ ទៅ ប្រាប់ សេដ្ឋី ថា  « ស្តេច មាន ព្រះបន្ទូល ថា  ឲ្យ យក មាស ដំធ្វើ រូប ក្របី  ១០០  ដាក់ លើ ជើងពាន មាស  ១០០  ហើយ យក ទៅ ថ្វាយ ស្តេច ដល់ កន្លែង ទ្រង់ »  ។  សេដ្ឋី ឮ ហើយ  ក៏ ហៅ ជាង ទាំងពួង  ឲ្យ ធ្វើ ក្នុង មួយ យប់ ឲ្យ ហើយ លុះ ព្រឹកឡើង  ឲ្យ ខ្ញុំ ស្រី សេដ្ឋី ១០០  នាក់  ទូល យក ទៅ ថ្វាយ សេ្តច ក្នុង ព្រះរាជ វាំង  ។  ស្តេច បិតា ក្មេកទតមក ឃើញ  ឲ្យ អាមាត្យ រត់ ទៅ មើល  ។  អាមាត្យ មក ក្រាបទូល វិញ ទ្រង់ មាន ព្រះបន្ទូល ឲ្យ ហៅ អ្នក ទូល ក្របី នោះ មក  ហើយ ទ្រង់ មាន ព្រះបន្ទូល ថា  « នាង ឯង រាល់គ្នា  យក ក្របី មាស់ នេះ ទៅ ណា ?»  ។  ស្រី ទាំងនោះ ថា  «  ខ្ញុំ ម្ចាស់ យកមក ថ្វាយ ព្រះអង្គ »  ។  ស្តេច ទ្រង់ ជ្រាប  ទ្រង់ឲ្យ ហៅ ព្រះរាជ បុត្រី ថា មហេសី ស្តេច កំសត់  ឲ្យ ចេញមក មើល  ហើយ មាន ព្រះបន្ទូល ថា  « កូន អើយ !  ដែល ប្តី ឯង វា ថា ស្រណោះ កាល ឃ្វាល ក្របី នោះ  មិន មែន ក្របី សត្វ ទេ  គឺ រូប ក្របី មាស នេះ ឯង  កូន មើល ក្របី នេះ ចុះ  ណ្ហើយ កូន កុំ ខឹង នឹង ប្តី  យក ប្តី វិញ ទៅ  »  មាន ព្រះបន្ទូល តែ ប៉ុណ្ណោះ ក៏ ទ្រង់ ឲ្យ ទៅ ដោះ ស្តេច បុរស កំសត់ មក  ហើយ ទ្រង់ អភិសេក នឹង នាង ជា ព្រះរាជ បុត្រី ឲ្យ ឡើង សោយ រាជសម្បត្តិ  ជាសុខសម្បាយ រៀង ទៅ  ព្រមទាំង យាយ ជីដូន នៃ បុរស នោះ ផង  ។
រិទ្ធិ នៅ ទេវតា  ប្រាជ្ញា នៅ មនុស្ស
ប្រជុំ រឿង ព្រេង ខ្មែរ ភាគ ទី ២
វិទ្យាស្ថាន ពុទ្ធសាសន បណ្ឌិត
ប្រជុំ រឿង ព្រេង ខ្មែរ
</doc>