
រឿង គ្រូ មើល ស្កន់
កាល នោះ មាន ស្រី ម្នាក់ តាំង ទីលំនៅ ៗ ក្នុង ភូមិ សួន ចំការ  ផ្ទះ នោះ នៅ ដាច់ ពី គេ  នាង នោះ មាន កូន ខ្ចី អាយុ ប្រហែល  ៨ - ៩  ខែ ។  តាំងពី ប្ដី ស្លាប់ ទៅ  នាង នោះ ក៏ មេម៉ាយ នៅតែ ជាមួយនឹង បងប្អូន  ឯ កូន ខ្ចី នោះ ពុំ សូវ ជា  ជួន កើត រោគ គ្រុន ស្កន់ ជាន់ ម្ដង ៗ  កើតរីងរៃ ស្គម លឿង ។  លុះ នៅ យូរ បន្តិច មក មាន មនុស្ស ម្នាក់ ដឹង ថា  នាង មេម៉ាយ នោះ មាន សម្បត្តិ ច្រើន  ទើប វា ស្វែងរកមើល ចន្លោះ ឱកាស នឹង ទៅ បញ្ឆោត កុហក បោកប្រាស នាង មេម៉ាយ នោះ ។  លុះ ដល់ រដូវកាល គេ ច្រូតកាត់  ទើប បងប្អូន ញាតិ ដែល នៅ ជាមួយ ផង នោះ  គេ នាំគ្នា ទៅ ច្រូត ស្រូវ ទាំងអស់ គ្នា  នៅតែ នាង មេម៉ាយ តែ ម្នាក់ នៅ ចាំ ផ្ទះ ។  មនុស្ស ពាល នោះ  កាលណា បាន ឱកាស ហើយ វា ក៏ កោរ ក្បាល  ហើយ លួច យក ស្បង ចីពរ លោក សង្ឃ ដែល គេ គរចោល តាម គល់ ពោធិ  មក ស្លៀកពាក់ ធ្វើ អាការ កិរិយា ជា លោក សង្ឃ  ដើរ ត្រង់ ទៅ ផ្ទះ នាង មេម៉ាយ នោះ  ។
លុះ ដល់ ហើយ វា ធ្វើជា ដើរ ឈរ រេរា នៅមុខ ផ្ទះ  ឯ នាង មេម៉ាយ នោះ អង្គុយ នៅ រាន ហាល ឲ្យ កូន បៅ ដោះ  លុះ បាន ឃើញ អ្នក ក្លែងភេទ នោះ ហើយ  ក៏ នឹក ថា លោក សង្ឃ បរិសុទ្ធ  ទើប បី កូន ចុះ ទៅ ថ្វាយបង្គំ សួរ ថា  " ព្រះករុណា ម្ចាស់  និមន្ត មកពី វត្ត ណា  ត្រូការរក អ្វី  ព្រះគុណ  ?" ។  ចៅពាល ក៏ ឆ្លើយ ថា  " ចម្រើន ពរ អាត្មាភាព មកពី វត្ត ក្រោម  មក រក បិណ្ឌបាត ទៀន ធូប  យក ទៅ រៀន សមណ ធម៌ ។  ញោម !  អ្នកភូមិ នេះ គេ ទៅ ណា អស់ ហើយ  បានជា ស្ងាត់ ម្ល៉េះ  ?  " ករុណា ម្ចាស់  គេ ទៅ ច្រូត ស្រូវ ឯ ស្រែ អស់ ហើយ លោក ម្ចាស់ "  ។  " ដូច្នេះ ញោម  ចុះ ញោម ឯង មិន ទៅ ច្រូត ស្រូវ នឹង គេ ទេ  ?"  " ឱ  ករុណា ម្ចាស់ ខ្ញុំ ម្ចាស់ នេះ ទៅ ច្រូតកាត់ និង គេ ឯណា បាន  កូន តូច នេះ  វា ចេះតែ ឈឺ មិន ឈប់ សោះឡើយ ចេះតែ យំ ដាក់ ពី ដៃ មិន រួច សោះ  ព្រះករុណា ម្ចាស់ "  ។  " ចម្រើន ពរ  ចុះ វា ឈឺ យ៉ាងណា  កូន ញោម នោះ  ?"  " ករុណា  ម្ចាស់ អាការ ជម្ងឺ នោះ កំណត់ មិន បាន ជួនកាល វា គ្រុន ក្ដៅក្រហាយ ទៅ  ជួន ណា វា កើត ជា ស្កន់ ជាន់ គ្រប បាត់ ដង្ហើម ទៅ ម្ដង ៗ ក៏ មាន  ករុណា ម្ចាស់ "  ។  " ឱ ! អាណិត វា ពេក ណាស់ ញោម ។  ជម្ងឺ នេះ គេ ហៅ ថា  ស្កន់ ខ្លា វា ជាន់ ណា ញោម  ម្ដេច មិន រក គ្រូពេទ្យ ឲ្យ គេ មើល គ្នា ទៅ  បណ្ដោយ ឲ្យ ឈឺ យ៉ាង នេះ ជម្ងឺ នេះ មិន មែន ជា ក្រទេ  ល្មម រក្សា បាន ។  កូន បង អាត្មាភាព ម្នាក់ វា ឈឺ យ៉ាង ហ្នឹង ដែរ  អាត្មា មើល ជា ទៅ  ឥឡូវ ធាត់ ទ្រលុក ៗ ញោម  ឱ !  ស្ដាយ កូន ញោម នេះ ពេក ណាស់ ប្រុស ផង  គួរតែ ខំ មើល រក្សា ទៅ អេះ "  ។  " ករុណា ម្ចាស់  គ្រូ នោះ បាន ឲ្យ គេ មើល ក៏ ច្រើន អ្នកណាស់ មកហើយ  តែ បាន គ្រាន់តែ  ២ - ៣  ថ្ងៃ  ក៏ ត្រឡប់ ឈឺ ដូច ដើម វិញ  ករុណា ម្ចាស់ "  ។  " ឱ !  គ្រូ  មើល ជម្ងឺ កូនក្មេង នោះ គ្រាន់តែ ស្ដោះ ផ្លុំ តែ ពី ក្រៅ  ធ្វើ ម្ដេច នឹង ជាដាច់ រោគ ស្កន់ ខ្លា នេះ បាន  តោម មើល ដោយ ឧបទេស ទើប ជាដាច់ ញោម  អាត្មា ចេះ ខ្លះ ដែរ  តែ អាត្មា ដែល មក នេះ ដោយ មាន កិច្ច រក ទៀន ធូប បាន ហើយក៏ នឹង អាល ទៅ រៀន  សមណធម៌  បើ នៅជិត វត្ត អាត្មា នឹង ជួយសង្គ្រោះ មើល យក បុណ្យ ខ្លះ "  ។
ឯ  នាង មេម៉ាយ នោះ លុះ ឮ ចៅពាល ពោល ពាក្យ ដូច្នោះហើយ  ក៏ សម្គាល់ ថា  ជា លោក អ្នក ចេះ មើល ជម្ងឺ មែនទែន  ទើប និយាយ អង្វរ ថា  " ព្រះករុណា ម្ចាស់  បើ លោកម្ចាស់ ចេះ សូម មេត្ត ប្រោស សត្វ  មើល កូន ខ្ញុំ ករុណា សិន  ឯ ត្រង់ ទៀន ធូប ដែល លោក ម្ចាស់ ត្រូវការ នោះ  មិន ជា ប៉ុន្មាន ទេ  ខ្ញុំ ព្រះករុណា ថ្វាយ ខ្លួន  ជា ញោម ឧបដ្ឋាក  បវរណា លោក ម្ចាស់  សូម កុំ ឲ្យ លោក ម្ចាស់ ព្រួយ ព្រះហឫទ័យ ឡើយ "  ។  ឯ ចៅពាល នោះ បាន ឪកាស ហើយក៏ ឆ្លើយ ថា  " ចម្រើន ពរ ញោម  ធ្វើ ម្ដេច ឯង ជា សង្ឃ កំពង់ សត្វ កាលបើ ឃើញ ញាតិ ញោម កើត វិបត្តិ  តោង កាត់ ធុរៈខ្លួន សិន ចុះ  ថា ហើយក៏ ឡើង ទៅ លើ ផ្ទះ  ។  ឯ នាង មេម៉ាយ ក៏ រៀប ទី អាសនៈ ដ៏ សម គួរឲ្យ ចៅ ពាល អង្គុយ ហើយក៏ បៀក ស្លា  មូរ បារី ដាក់ពាន  ប្រគេន ចៅ ពាល ៗ បង្កាប់ ឲ្យ នាង មេម៉ាយ រៀប ទៀន  ៥  ធូប  ៥  ឆ្នាំង ថ្មី មួយ នឹង សំពត់ ស  ១  ចង្អាម  ទាញយន្ដ បិទ មាត់ ឆ្នាំង ហើយ ចៅ ពាល ថា  " ញោម ,  ទី ភូមិ នេះ មាន ត្បាល់ ក្ដឿង ដែរ ឬ ទេ  ?"  " ករុណា ម្ចាស់ ,  ត្បាល់ ក្ដឿង ខ្ញុំ ករុណា មាន  នៅ ខាងកន្សៃ ផ្ទះ ឯ នោះ "  ។  " អើ ញោម បើ ដូច្នេះ  ញោមយក កូន នឹង គ្រឿង ទៀន ធូបអស់ នេះ  ទៅ ឯ រោង ក្ដឿង  អាត្មា នឹង រៀប ពិធី ក្ដឿង "  ។
នាង  មេម៉ាយ ក៏ បី កូនកាន់ យក ទៀន ធូបអស់ នេះ ទៅ ឯ រោង ក្ដឿង  ហើយ ចៅ ពាល យក ទៀន ធូប អុជ តាំង ពិធី នៅ មាត់ ត្បាល់  ហើយ វា បោស ទីនោះ ស្អាត ល្អ  ពុំ ឲ្យ មាន ឈើ ព្រៃ នៅ ខាងត្បាល់ ទើប វា ហៅយក កូន ខ្ចី នោះ  មក តាំង ខាង នាទី ពិធី ហើយ វា ថា  ញោម ឯង ទៅជាន់ ក្ដឿង ឲ្យ វា ឡើង ជាន់ ជន្ល ៗ  បាន  ៣  ដង  ជា ឧបកិច្ច  អាត្មា នឹង សែក ព្រះគាថា  ស្រូបយក ព្រលឹង ខ្លា ចេញ ពី រូប កូន បញ្ជូន ដាក់ ក្នុង ឆ្នាំង យន្ដ  ហើយ យក ទៅ បណ្ដែត ទឹក ចោល  ដើម្បី កុំ ឲ្យ ព្រលឹង ខ្លា  វា មក បៀតបៀន បាន ទៀត ឡើយ  ឯ នាង មេម៉ាយ ក៏ ជឿ តាម  ទើប ទៅជាន់ ចុង ក្ដឿង ឡើង  ឯ ចៅពាល វាយក កូន នោះ ដាក់ន ទៅក្នុង ត្បាល់ ហើយ វា ដក ឈើ ទ្រនល់ ដែល ទល់  ក្ដឿង នោះ  បោះ គ្រវែង ចោល ទៅ ឆ្ងាយ អំពី ត្បាល់  ហើយ វា ចេញ ពី ទី ពិធី នោះ ប្រាប់ ថា  ញោម ប្រុង ជាន់ ឲ្យ ជាប់ កុំ ឲ្យ ប្រហែស ក្រែង របូត ជើង ធ្លាក់ ទៅ ត្រូវ កូន  ចាំ អាត្មា ទៅ យក ថង់ យាម ឆាន់ ស្លា មួយ រំពេច  សូម មក ទល់ឲ្យ វិញ  ថា ហើយ ចៅពាល ក៏ ឡើង ទៅ លើ ផ្ទះ  តាំង រើ រក របស់ ទ្រព្យ មាស ប្រាក់ កែវ កង  សំពត់ អាវ ស្បៃ ហើយ វា វេច ជា សំពាយ ធំ  តាំង ស្ពាយ ពីលើ ផ្ទះ រត់ ទៅកាន់ លំនៅ វាហោង  ។
ឯ នាង មេម៉ាយ  ឃើញ ចៅពាល ជញ្ជូន យក ទ្រព្យសម្បត្តិ ខ្លួន ដូច្នោះហើយ  ក៏ ហៅ ឲ្យ គេ ជួយ ក៏ ពុំ មាន អ្នកណា មួយ ឮ ឡើយ  ព្រោះ ផ្ទះ នោះ នៅ ដាច់ អំពី គេ  ម្លោះ ហើយ នាង មេម៉ាយ ក៏ អន្ទះអន្ទែង នៅ ចុង ក្ដឿង នោះ ឯង  បើ នឹង លែង ក្ដឿង វេញ ទៅ  ខ្លាច ធ្លាក់ ទៅ ត្រូវ កូន  ដោយ ចិត្ត មាតា តែង ទន់ ទោរ ចុះ ទៅកាន់ កូន អាត្មា ជាធម្មតា  ការ ដែល សោកស្ដាយ ទ្រព្យសម្បត្តិ ក្រៅ គឺជា មធ្យម  ឯ សេចក្ដី ដែល លោក អាណិត កូន នោះ  លើស លែង សម្បត្តិ ខាងក្រៅ នាង មេម៉ាយ ក៏ នៅ ច្រងាង ដូច បុគ្គល គេ ចង  ភ្ជាប់ រេតែ ខ្លួន ក៏ ពុំ រួច  លុះ ដល់ ល្ងាច ទើប មាន គេ ដើរ មក ទើប ឲ្យ គេ ទល់ ចន្ទល់ ក្ដឿងយក កូន បាន  ។  អាសូរ នាង មេម៉ាយ កាយ ជាប់ ក្ដឿង  ព្រោះ អាចោរ សំពត់ លឿង វា បញ្ឆោត  សែន ក្ដួល សែន ក្ដៅ សែន ក្រែវ ក្រោធ  នឹង លោត ទៅ តាម ចាប់អា ចោរ  ។  ក្រែង ក្ដឿង ត្រូវ កូន សូន្យ ជីវិត  ដោយ ចិត្ត មាតា តែង ទន់ ទោរ  តែ មានអារម្មណ៍ ឲ្យ ខឹង ឃោរ  នឹង ចោល បង់ កូន នៅ ពុំ មាន  ។
ប្រជុំ រឿង ព្រេង ខ្មែរ
</doc>