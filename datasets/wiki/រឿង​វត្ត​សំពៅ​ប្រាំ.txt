
រឿង វត្ត សំពៅ ប្រាំ
រឿង  វត្ត សំពៅ ប្រាំ  ( នៅ ក្រុង បូក គោ )  ប្រជុំ រឿង ព្រេង ខ្មែរ  ភាគ  ៦  ទំព័រ  ៩៧  -  ១០១  វត្ត សំពៅ ប្រាំ  ឋិតនៅលើ ខ្ពង់រាប នៃ ភ្នំ បូកគោ  ដែល សព្វ ថ្ងៃ នេះ  រាជការ បាន តែងតាំង ជា ទីក្រុង ទេសចរណ៍ មួយ យ៉ាង សំខាន់  សម្រាប់ យក ខ្យល់អាកាស ស្អាតស្អំ នៅ មាត់ សមុទ្រ  ។  ភ្នំ នេះ  ឋិតនៅក្នុង ពួក ភ្នំ កំចាយ  ពី ដើម នៅក្នុង ឃុំ កោះ តូច  ស្រុក កំពត  ខេត្ត កំពត  ប៉ុន្តែ សព្វ ថ្ងៃ  គេ កាត់ ចេញ ដោយឡែក  ជា បុរី មួយ ,  ដោយ មាន ការគ្រប់គ្រង ពិសេស  ដាច់ ចេញ ពី ខេត្ត កំពត  ។  សព្វ ថ្ងៃ  ទីក្រុង ថ្មី នេះ  បាន រៀបចំ ជាថ្មី ឲ្យ ទាន់សម័យ ,  ឯ ផ្លូវថ្នល់  ដែល លូន ក្រវេចក្រវៀន តាម ចង្កេះ ភ្នំ  កាត់ ជ្រោះ ភ្នំ  ឡើង ទៅកាន់ ខ្ពង់បព្វតា នេះ  ក៏ បាន ក្រាល ថ្ម ចាក់ ជ័រ យ៉ាង ស្អាត បាត  រថយន្ត តូច គ្រប់ ធន់  បើកបរ បាន គ្មាន លំបាក ទេ  លើកលែងតែ រថយន្ត ធំ វែង ៗ  បើកបរ ពុំ បាន ត្បិតបត់បែន ពុំ កើត  ព្រោះ ផ្លូវ នេះ ក្ងិច ក្ងក់ ពេក  ។  ផ្លូវ ឡើង នេះ  មាន ចម្ងាយ ចាប់តាំងពី ត្រង់ បែក ចេញ ពី ផ្លូវ ជាតិ លេខ  ៣  ( ផ្លូវ កំពត ទៅ វាល រេញ )  ទៅ  មាន  ៣២  គីឡូ  ប៉ុន្តែ ដោយ ផ្លូវ បត់បែន  ហើយ ត្រូវ ឡើង ជាដរាប ផង  រថយន្ត បើក ពុំ សូវ បាន លឿន ប៉ុន្មាន ទេ  ។  ពី ដើម ខ្ពង់រាប បូក គោ  ជា កន្លែង យក ខ្យល់អាកាស  សម្រាប់ ជនជាតិ អឺរ៉ុប  ដែល ជា អាណាព្យាបាល ស្រុក យើង  គឺ លោក ហ្វ្រង់  ស្វា - បូដ្វាំង  ជារ៉េស៊ីដង់ សុប៉េរី យើរ  នៅ ប្រទេស កម្ពុជា  បាន ចាត់ សាង  ហើយ សម្ពោធ ជា ផ្លូវការ  កាលពី ឆ្នាំ  ១៩២៥  ។  កាលពី សម័យ ក សាង នោះ  ដោយ ទ្រង់ យល់ ថា  បារាំង រៀបចំ ធ្វើ ទីសំណាក់ អាស្រ័យ  យក ធាតុ ត្រជាក់ សម្រាប់ ពួកគេ ដូច្នោះ  ព្រះមហាក្សត្រ ខ្មែរ យើង  ក៏ ព្រះអង្គ ទ្រង់ ព្រះតម្រិះ ដល់ ព្រះពុទ្ធ សាសនា ភ្លាម ដែរ  គឺ ព្រះអង្គ ទ្រង់ សាង អារាម មួយ  ដោយ មាន កូន វិហារ តូច មួយ  និង  ចេតិយ មួយ ឡើង ដែរ  ។  សំណង់ វត្ត នេះ  តាំង នៅលើ ដី ខ្ពស់ ជា កំពូល ភ្នំ  ដ៏ មាន ផែន ថ្ម ធំ ៗ  នៅ ពាសពេញ  ចម្លែក ជាង គេ  គឺ ផែនថ្ម ជា បន្ទះ ៗ  មាន ទំហំ បណ្ដោយ  ប្រមាណ ជាង  ១០  ម៉ែត្រ  និង  កម្ពស់ ប្រហែល ជិត ដប់ ម៉ែត្រ ដែរ  ។  ទ្រង់ទ្រាយ ផែនថ្ម នេះ  មាន ភាពសំប៉ែត  ខ្ពស់ ទ្រ ទុង នៅ ឃើញ រូបភាព នៃ ថ្ម ទាំង  ៥  ផែន នេះ  មាន សណ្ឋាន ដូច សំពៅ  ៥  កំពុង បើក ក្ដោង  ហើយ ការកសាង វត្ត នេះ  ក៏ ត្រូវ ធ្វើ នៅជាប់ ផែន ថ្ម នេះ ទៀត ,  ទើប អ្នកផង ហៅ ទីនេះ តាម សន្មត ថា  " វត្ត សំពៅ ប្រាំ "  ។  កាលបើ បាន ឈ្មោះ នេះ ហើយ  អ្នកផង  ក៏ ប្រឌិត បានជា រឿង ព្រេង មួយ ឡើង  ដែល ដកស្រង់ ពី រឿង មាន ស្រាប់ មក ហើយ  គឺ រឿង ព្រះថោង នាង នាគ នោះ ឯង  មាន ដូចតទៅ នេះ  ៖  ក្នុង កាល កន្លងយូរ មកហើយ 2  កាល នោះ មាន ស្ដេច ខ្មែរ យើង មួយ អង្គ  ព្រះនាម ព្រះថោង  ។  រឿង ដើម  នៃ ក្សត្រ អង្គ នេះ  គឺ ព្រះអង្គ  ជា ព្រះអង្គម្ចាស់ មួយ ព្រះអង្គ  មាន ការ តូច ព្រះទ័យ នឹង បិតា  ដែល ត្រូវ ឲ្យ ព្រះអង្គ គោរព បូជា ព្រះអនុជ ពៅ ,  ម្ល៉ោះហើយ  ទ្រង់ យាង ចេញពី ព្រះរាជ វាំង ជាមួយ ស្ម័គ្រ បក្សពួក  ចេញ ឆ្ងាយ ពី រាជ វាំង ទៅដល់ ឆ្នេរខ្សាច់ មួយ  ដ៏ មាន ដើម ធ្លក មួយ ដើម  ដុះ នាកណ្ដាល វាល ខ្សាច់ នោះ  ។  ព្រះអង្គ  បញ្ឈប់ ពលរេហ៍ នៅ ទីនោះ  សម្រាក ព្រះកាយ នៅក្រោម ដើម ធ្លក  ។  ពេល ព្រលឹម ស្វាង ឡើង  ព្រះអង្គ យាង មួយ ព្រះអង្គ ឯង  លំហែ ព្រះកាយ តាម មាត់ សមុទ្រ កាន់តែ ឆ្ងាយ ទៅ ៗ  ស្រាប់តែ ឮ សូរ សំឡេង មនុស្ស អ៊ូអរ  ព្រះអង្គ ក៏ យាង ទៅ ជិត  បាន ជួប នឹង នាង នាគ  ដែល កំពុង នាំ ភី លៀង មក កម្សាន្ត ឆ្នេរសមុទ្រ នេះ  ។  ព្រះអង្គ បាន លួងលោម ប្រតិព័ទ្ធ  នាង នាគ ក៏ ព្រមព្រៀង  តែ សុំឲ្យ ព្រះអង្គ តោង កន្ទុយ នាគ  ដើម្បី ជ្រែក ទឹក ទៅកាន់ ឋាន នាគ  ថ្វាយបង្គំ ព្រះបាទ ភុជង្គ នាគ  ជា ព្រះវរ បិតា  ។  លុះ ព្រះអង្គ  តាម ព្រះនាង ទៅដល់ ឋាន នាគ  អស់ រយៈពេល ប្រាំពីរ ថ្ងៃ  ក៏ សុំ លា ព្រះបិតា ក្មេក  នាំមហេសី វិល មក ឋាន មនុស្ស វិញ  ។  កាល នោះ  ព្រះបាទ ភុជង្គ នាគ  ក៏ បាន រៀបចំ ប្រដាប់ ប្រដា  ជា ទ្រព្យ មាន តម្លៃ ចំនួន ប្រាំ សំពៅ  ដើម្បី ដង្ហែ ព្រះរាជ បុត្រ  មក គ្រប់គ្រង រាជ្យ នៅ មនុស្សលោក  ។  សំពៅ ទាំង ប្រាំ នេះ  បើក ក្ដោង សំដៅ ដល់ មាត់ សមុទ្រ  ជាយ ដែន ប្រទេស ហើយ  ក៏ ចូល ចត តម្រៀប គ្នា  រើ ប្រដាប់ ប្រដា ចេញ ពី សំពៅ  ហើយ ដឹកជញ្ជូន យក ទៅ  រក ទី ណាមួយ មាន ដី ទួល ខ្ពស់  រៀបចំ កសាង ជា ទីក្រុង ឡើង  ។  ឯ សំពៅ ទាំង  ៥  នោះ  ក៏ បញ្ឈរ ទុក សម្រាប់ ព្រះអង្គ មាន ដំណើរ ទៅ ណា មក ណា  ទ្រង់ គង់ ក្រសាល តាម ព្រះចិន្ដា  ។  ពលរេហ៍ ទាំង  ៥០០  នាក់  ក៏ ដង្ហែ ព្រះថោង  និង  នាង នាគ  ទៅ ចាប់ ស្ថាបនាទីក្រុង  រាជនិវេសន៍ ទាំងអស់ គ្នា ទៅ  នៅសល់ តែ សំបក សំពៅ  ។  លុះ អស់ កាល ជា យូរលង់ មកហើយ  ឆ្នេរសមុទ្រ  ក៏ ចេះតែ ស្រុត ស្រក ឆ្ងាយ ទៅ ៗ ,  ដី ក៏ កាន់តែ ដុះ ខ្ពស់ ឡើង ៗ ,  សំពៅ ទាំង  ៥  នោះ ក៏ កឿង ជាប់ នឹង ច្រាំង  ហើយ យូរ ៗ  ទៅ  ក៏ រឹង ទៅជា ថ្ម លិច បាត់ តួ សំពៅ ទៅក្នុង ដី  នៅសល់ តែ ក្ដោង ទាំង  ៥  ដែល គេ ឃើញ សព្វ ថ្ងៃ នេះ  ។  នេះ ហើយ  ជា រឿង ព្រេង  ដែល អ្នកស្រុក ប្រឌិត ភ្ជាប់ នឹង ស្ថានភាព វត្ត នៅលើ ភ្នំ បូកគោ  ។  ប៉ុន្តែ បើ តាម ការស្រាវជ្រាវ វិញ  វត្ត នេះ  ពុំ មែន ជា វត្ត បុរាណ ណាស់ ណា ទេ  គឺជា វត្ត ថ្មី មួយ  ដែល ព្រះករុណា  ព្រះបាទ សម្ដេច ព្រះស៊ីសុវត្ថិ - មុនីវង្ស  ព្រះចៅ ប្រទេស កម្ពុជា  ទ្រង់ កសាងឡើង  កាលពី  គ.ស.  ១៩២៤  គឺ នៅ ពេល ដែល រាជការ អាណាព្យាបាល បារាំង  គេ ស្ថាបនា  ទី តំបន់ បូក គោ  ធ្វើជា ទីលំហែ  សម្រាក យក ខ្យល់ ត្រជាក់  តាម ធាតុ អាកាស ស្រុក អឺរ៉ុប  ។  កាល នោះ  រាជការ បារាំង  គេ បាន ថ្វាយ ចំពោះ ព្រះករុណា ជា អម្ចាស់ ជីវិត  នូវ ទីកន្លែង មួយ  សម្រាប់ ព្រះអង្គ ស្ថាបនា ជា ព្រះរាជ ដំណាក់ មួយ នៅ បូក គោ នោះ  ដូច្នេះហើយ  ព្រះអង្គ ក៏ ផ្ដួច ផ្ដើម ព្រះទ័យ  កសាង ជា វត្ត មួយ នេះ ឡើង  ដោយ ជ្រើសរើស យក ទី ទួល  ដែល នៅជាប់ នឹង ផែន ថ្ម  ៥  សន្លឹក ធំ ៗ  នោះ  សង់ ជា ព្រះវិហារ មួយ តូច  តែ ស្អាតស្អំ  និង  ចេតិយ តូច មួយ ទៀត  នៅ ពីមុខ ព្រះវិហារ នេះ  ហើយ សន្មត យក នាមា ភិធេយ្យ ថា  " វត្ត សំពៅ ប្រាំ "  គឺ យក តាម លំនាំ  ទីកន្លែង លើ ទួល នោះ  ដែល មាន សន្លឹក ផែន ថ្ម ធំ ៗ  ដូចជា ក្ដោង សំពៅ ប្រាំ ផ្ទាំង  ឋិតនៅ ត្រង់ នោះ ស្រាប់  ។  សព្វ ថ្ងៃ  បូក គោ  ជា ទីមនោរម្យ មួយ សម្រាប់ ទេសចរណ៍ ធ្វើដំណើរ ទៅ លំហែ  សម្រាក កាយ  នៅ គ្រប់ ពេល ដែល ឈប់ សម្រាក ,  ម្ល៉ោះហើយ  វត្ត សំពៅ ប្រាំ  ក៏ ទៅជា រមណីយដ្ឋាន មួយ  ដែល គេ ស្គាល់ ច្រើន ដែរ  ។
</doc>