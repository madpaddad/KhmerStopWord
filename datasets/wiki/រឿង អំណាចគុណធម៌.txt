
រឿង  អំណាច គុណធម៌
បុប្ផា នាំ កូនប្រុស អាយុ  ៥ ឆ្នាំ  បើក ឡាន ដើរ កំសាន្ត ទីក្រុង បាត់ដំបង  នៅរសៀល មួយ ។  មួយ ស្របក់ ក្រោយមក  នាង ក៏ មក ឈប់ ចត  នៅ មាត់ ស្ទឹង សង្កែ  ដើម្បី ចូល ទិញ  គ្រឿង កុំព្យូទ័រ  នៅ ហាង មួយ  មុននឹង ត្រឡប់ ទៅ ផ្ទះ វិញ ។  កំពុងតែ ឈរ ស្តីសួរ ជាមួយ អ្នកលក់ ក្នុង ហាង  កូនប្រុស របស់ នាង  ក៏ រលាស់ ដៃ ពី ម្តាយ  រត់ វឹង  ចេញ ពី ហាង  ឆ្លង ថ្នល់  បំរុង រត់ ទៅ រក  រទេះ លក់ ពោតលីង ។  ពេល នោះ  ស្រាប់តែ មាន រថយន្ត មួយ បរ លឿន ស្លេវ ពី ចម្ងាយ មក ដែរ ។  បុប្ផា ងាក ភ្លែត ឃើញ ភ្លាម  ប្រហោង ពោះ ធ្លុង  ភ្ញាក់ ភ័យ ស្ទើរ រលត់ វិញ្ញាណ  រត់ ហក់ តាម ចាប់ កូន ពីក្រោយ ។  តែ នាង នៅ យឺត បន្តិច  ជាង បុរស ចំណាស់ ម្នាក់  ដែល ឈរ ម្តុំ ៗ នោះ ។  គាត់ បាន ស្ទុះ វឹង  ស្រវា ចាប់ ក្មេង ជាប់  ហើយ ព្រមៀល ខ្លួន គេច ពី រថយន្ត  ដ៏ ព្រហើន មួយ នោះ  ផុត គ្រោះថ្នាក់  ទាំង ពីរ នាក់ ។  ពូ ចាស់ នោះ  ក៏ ងើបឡើង  ចាប់ដៃ ក្មេង  ហុច ទៅ អោយ បុប្ផា វិញ ។
-  អរគុណ ពូណាស់  ដែល បាន ជួយ ជីវិត កូន របស់ ខ្ញុំ !
បុប្ផា ស្រដី ទាំង រំភើបចិត្ត  រលីងរលោង ទឹកភ្នែក  រួចហើយក៏ ស្រវា  រាវ រក ប្រាក់ បួន ប្រាំ សន្លឹក  ហុច អោយ ទៅ បុរស នោះ  ស្រាប់តែ គាត់ ញញឹម  ហើយ គ្រវី ក្បាល  តប វិញ ថា  ៖
-  គ្រាន់តែ រឿង ជួយ ក្មេង  តូចតាច ប៉ុន ហ្នឹង  ចាំបាច់ គិត ជា ប្រាក់ ធ្វើ អី  ក្មួយ ស្រី ?  យើង ជា ញាតិ  នៅ ស្រុក ទេស ជាមួយគ្នា តើហ៍ !
-  តែ ខ្ញុំ ចង់ ជូន ពូ  ដើម្បី សម្តែង នូវ សមាន ចិត្ត របស់ ខ្ញុំ  ចំពោះ ពូ  ដែល បាន ធ្វើ អំពើ ល្អ  ជួយសង្គ្រោះ ជីវិត កូនប្រុស របស់ ខ្ញុំ ។
បុរស ចំណាស់ នៅតែ ញញឹម ដដែល  ហើយ មានប្រសាសន៍ ថា  ៖
-  បើសិនជា ក្មួយ ជា មនុស្ស មាន សមាន ចិត្ត ល្អ ពិត មែន  ដូច្នេះ  សូម ក្មួយ ធ្វើ តែ អំពើ ល្អ  ចំពោះ ញាតិ  ពេល គេ កំពុង  ប្រទះ ទុក្ខ ព្រួយ នោះ  ហើយ ឧទ្ទិស កុសល នោះ  អោយ ខ្ញុំ ផងដែរ ទៅ  នោះ ខ្ញុំ បាន ទទួល បុណ្យ ពី ក្មួយ ហើយ ។  ខ្ញុំ មិន ចង់បាន អ្វី ទៀត  ក្រៅពី ហ្នឹង ទេ ។  ខ្ញុំ ឈ្មោះ ពូ សុខ  សូម ជូនពរ ក្មួយ និង កូន  អោយ បាន ជួប តែ សុខ  រៀង រហូត ទៅ ។
មានប្រសាសន៍ ចប់  បុរស ចំណាស់ ក៏ ឡើង ម៉ូតូ ចាស់ របស់ គាត់ បរ វឹង ចេញ ទៅ  ទុក អោយ បុប្ផា ឈរ កាន់ ដៃ កូន  សម្លឹងមើល  គាត់ ពីក្រោយ  ទាំង ស្មារតី ភន្ត័ភាំង ។
យូរ ថ្ងៃ ក្រោយមក ...
បុប្ផាបរ ឡាន ត្រឡប់ មកពី បំពេញ ការងារ មួយ នៅ ឃុំ បាណន់  ជាមួយ មិត្ត ស្រី ម្នាក់ ឈ្មោះ រតនា ។  មកដល់ ពាក់កណ្តាល ផ្លូវ  ស្រាប់តែ រតនា មិន ស្រួល ខ្លួន  ត្រូវការ បន្ទប់ទឹក ។  អ្នក ទាំង ពីរ ក៏មក ឈប់ ឡាន  នៅក្បែរ រោង ស្បូវ  លក់ នំបញ្ចុក មួយ  ជាប់ នឹង ដង ផ្លូវ  ដែល មាន តែ អ្នកលក់ អង្គុយ ម្នាក់ឯង  គ្មាន ភ្ញៀវ ទេ  ព្រោះ ពេល នោះ  មាន ភ្លៀង ធ្លាក់ ស្រិច ៗ គួរ រំខាន ។
-  បង ស្រី !  អោយ ពួក ខ្ញុំ សុំ ប្រើ បន្ទប់ទឹក បន្តិច បាន ទេ ?  ( បុប្ផា បើក បង្អួច ឡាន  ស្រែក សួរ )
-  ចា៎ស !  មាន ថី  មី អូន !  ចាំ ម៉ាភ្លែត ណ៎ា !  ខ្ញុំ នឹង ទៅដង ទឹក ម៉ាធុង  ទុក អោយ មី អូន ឯង ប្រើ ក្នុង បង្គន់ ។
លុះ ស្រ្តី អ្នកលក់ នោះ ងើបឡើង  ដើរ ទៅ ស្រវា រក ធុង យោង ទឹក  បុប្ផា សង្កេតឃើញ ថា  គាត់ កំពុង មាន ផ្ទៃពោះ  ជិត គ្រប់ ខែ ហើយ ។  មាណ វី ក៏ ស្រែក វឹង ឡើង៖
-  មិន អី ទេ បង !  ចាំ ខ្ញុំ ទៅដង ទឹក ខ្លួនឯង វិញ ។
ស្រ្តី នោះ ញញឹម  ងាក ឆ្លើយ វិញ ថា  ៖
-  នាំ តែ ប្រឡាក់ ស្បែកជើង មី អូន ទេ  ព្រោះ ភ្លៀង ប៉ប៉ិច ប៉ប៉ាច់ បែប នេះ  ដី ស្អិត  ពិបាក ដើរ ណាស់ ។  ចាំ ក្នុង ឡាន  ម៉ាភ្លែត សិន ទៅ !
ថា ហើយ  ស្រ្តី នោះ ក៏ ដើរ ទៅ ក្រោយ ផ្ទះ  យួរ ទឹក មួយ ធុង ទៅទុកដាក់ ហើយ  ទើប កាត់ ធាង ចេក មួយ ធាង ធំ  កាន់ យក ហុច អោយ បុប្ផា  រួច ស្រដី ថា៖
-  ខ្ញុំ អត់ មាន ឆត្រ័ ទេ  តែ ស្លឹក ចេក ម៉ាធាង នេះ  អាច បាំង ភ្លៀង បាន ខ្លះ ដែរ  កុំ អោយ ទទឹក អាវ ផន់ មី អូន ឯង ។
បុប្ផា និង រតនា សម្លឹង មុខ គ្នា  ដោយ នឹក រំភើប ក្នុង ចិត្ត ឥត ឧបមា  ចំពោះ សន្តានចិត្ត ដ៏ ល្អ  របស់ ស្ត្រី លក់ នំបញ្ចុក ។
ពេល រតនា ដើរ ចូល បន្ទប់ទឹក បាត់ ទៅ  បុប្ផា ក៏ ដក ប្រាក់  ដើរ ទៅ ហុច អោយ ទៅ ស្រ្តី នោះ  ស្រាប់តែ គាត់ គ្រវី ក្បាល៖
-  មិន អី ទេ  មី អូន អើយ  គ្រាន់តែ ប្រើ បន្ទប់ទឹក ប៉ុន ហ្នឹង  ចាំបាច់ បង់លុយ ធ្វើ អី ?  អ្នកស្រុក អ្នកភូមិ យើង នេះ  គ្មាន នរណា  គេ យក លុយ ទេ  មី អូន ។
-  គឺ ពួកយើង ចង់ សង  ស គុណ បង ស្រី ហ្នឹង ណា  មិន ចង់អោយ បង ធ្វើ ការហត់  ជួយ យើង ទទេ ៗ នោះ ទេ ។
-  មី អូន អើយ !  បើ មាន សមាន ចិត្ត ចង់ ជួយ ខ្ញុំ ពិត មែន  គ្រាន់តែ មក ជួយ ទិញ នំបញ្ចុក ខ្ញុំ រាល់ ថ្ងៃ ៗ ទៅ  ចាត់ទុក ថា  បាន ជួយ ខ្ញុំ ហើយ  ព្រោះ អី  ប្តី ខ្ញុំ ទៅ ស្ទូង អោយ គេ រាល់ ថ្ងៃ  មិន សូវ បាន ប្រាក់ ប៉ុន្មាន ទេ  ហើយ ខ្ញុំ នេះ កំពុង ជិត គ្រប់ ខែ ផង  ទើប ខំប្រឹង  លក់ នំបញ្ចុក  ដើម្បី សន្សំ ប្រាក់  សម្រាប់ ផ្គត់ផ្គង់  ពេល សម្រាល កូន ។
កាលបើ បាន ឭ សំដី របស់ ស្រ្តី នោះ ហើយ  បុប្ផា ក៏ នៅ ស្ងៀម  អង្គុយ គិត យ៉ាង យូរ  បន្ទាប់មក ក៏ ហៅ នំបញ្ចុក ពីរ ចាន មក  មួយ សម្រាប់ មិត្ត  មួយ ទៀត សម្រាប់ ខ្លួនឯង ។  បន្ទាប់ពី បរិភោគ រួចហើយ ទាំង ពីរ នាក់  បុប្ផា ក៏ ដក  ក្រដាស ប្រាក់  ហាសិប ដុល្លារ  ហុច អោយ ទៅ ស្រី្ត អ្នកលក់ ។  ឃើញ ក្រដាស ប្រាក់ ភ្លាម  ស្ត្រី នោះ បើក ភ្នែក ធំ ៗ ឡើង  ៖
-  ព្រះ អើយ !  អ្នកក្រីក្រ  លក់ នំបញ្ចុក ដូច ខ្ញុំ នេះ  តើ ទៅ មាន ប្រាក់ ឯណា  សម្រាប់ អាប់ ប្រាក់ ធំ ៗ ដល់ ម្លឹង ទេ  មី អូន !
បុប្ផា គ្រវី ក្បាល៖
-  ខ្ញុំ មិន បាន អោយ បង ស្រី អាប់ ប្រាក់ នេះ ឯណា  គឺ ខ្ញុំ ជូន បង ទាំងអស់ ទេ តើ ហ៍ !
-  ស្លាប់ ហើយ !  ហេតុអីក៏ ច្រើន ដល់ ម្លឹង  គ្រាន់តែ នំបញ្ចុក ពីរ ចាន សោះ ?  ខ្ញុំ មិន ហ៊ាន ទទួល ទេ  មី អូន !
-  បង ស្រី អើយ !  នេះ គ្រាន់តែ ជា ទង្វើ កតញ្ញូ របស់ ខ្ញុំ  ជូន ដល់ បុរស ចំណាស់ ម្នាក់  ឈ្មោះ ពូសុខ  ដែល បាន  ជួយ ជីវិត  កូនប្រុស ខ្ញុំ  កាលពី បួន ដប់ ថ្ងៃ មុន នេះ ។  កាល នោះ  គាត់ មិន ព្រម ទទួល  ការតបស្នង គុណ របស់ ខ្ញុំ ទេ  ទើប ខ្ញុំ សូម  ធ្វើ អំពើ ល្អ នេះ  ចំពោះ បង ស្រី  ដើម្បី ឧទ្ទិសផល បុណ្យ នេះ  ជូន ដល់ ពូសុខ  ដែល មាន ដួងចិត្ត  ប្រកបដោយ គុណធម៌ នោះ ផង  ព្រោះ គុណធម៌ របស់ លោក  បាន ធ្វើអោយ ខ្ញុំ និង កូនប្រុស  មាន ឧិកាស បាន មក រស់ នៅ ជួបជុំគ្នា  យ៉ាង សុខសប្បាយ  សាជាថ្មី ។  ខ្ញុំ ឈ្មោះ បុប្ផា  សូម ផ្ញើ សន្តានចិត្ត គុណធម៌ នេះ  ជូន បង ស្រី  ប្រាថ្នា សុំ តែេសចក្តីសុខ  និង ការជួបជុំ កូន ចៅ  របស់ ខ្ញុំ  ដោយ សុខ សុភមង្គល  រហូត រៀង ទៅ ។
ពោល ចប់  បុប្ផា ក៏ លូក យក ប្រាក់ នោះ  សៀត ហោប៉ៅ ស្ត្រី អ្នកលក់ នំ  ហើយ សំពះ លា គាត់  នាំ រតនា ឡើង ឡាន  បរ ចេញ ទៅ ។  តាម ផ្លូវ  បុប្ផា មាន អារម្មណ៍ រីករាយ ខុស ធម្មតា ។  រតនា ឃើញ ហើយក៏ ស្រដី ថា  ៖
-  អាផា !  បើ កុំ តែ អ្នកលក់ នំបញ្ចុក មួយ រូប នោះ  បាន សម្តែង នូវ សន្តានចិត្ត ល្អ ប្រពៃ  ចំពោះ យើង ទាំង ពីរ  ថ្ងៃ នេះ  ប្រហែលជា គាត់  មិន បាន ទទួល  នូវ ការចាប់អារម្មណ៍ ពី ឯង  ដល់ ម្លឹង ដែរ ទេ  មែន ទេ ?
-  យី !  ហើយ ចុះ ឯង ក៏ ពូកែ ម៉្លេះ ?  ដឹង ចិត្ត ខ្ញុំ  អោយ រាល់ តែ ដង !
ទាំង ពីរ នាក់ ក៏ សើច កក្អឹក ឡើង  យ៉ាង សប្បាយ ។
រាត្រី ដដែល  នៅឯ ផ្ទះ ស្រ្តី លក់ នំបញ្ចុក ...
-  ម៉ែ វា បាន ប្រាក់ ពី ណា  អី ក៏ ច្រើន ម្លឹង ?
-  គឺ មាន អ្នក សប្បុរសធម៌ ម្នាក់ ឈ្មោះ បុប្ផា  បាន សម្តែង គុណធម៌ របស់ លោក  មកដល់ យើង  ហើយ សូម អោយ យើង ឧទ្ទិស  អំណរផល បុណ្យ ដល់ ពូសុខ  ដែល ធ្លាប់ បាន ធ្វើ អំពើ ល្អ  មក លើ គ្រួសារ របស់ គាត់  កាលពី មុន ។
-  ប្រាក់ នេះ ច្រើន ណាស់ !  យើង ទាំង ពីរ នាក់  ធ្វើ ការ ពីរ បី ខែ  ក៏ សន្សំ មិន បាន ប៉ុន ហ្នឹង ផង ។  នេះ ជា សំណាង  របស់ យើង ហើយ  ដែល យើង អាច មាន ប្រាក់  ជំនួយ បន្ថែម  សម្រាប់ បង់ ថ្លៃ ពេទ្យ  អោយ មែ៉ វា ឯង សម្រាល កូន ។
-  មែន ហើយ ឪ វា អើយ !  ពេល កូន យើង ធំ ឡើង  យើង គួរ បង្រៀន ពួកគេ  អោយ ស្គាល់ នូវ តម្លៃ គុណធម៌  ចេះ ធ្វើ អំពើ ល្អ  ទៅ លើ មនុស្ស ជុំវិញ ខ្លួន  ដូច ដែល គេ ទាំង ពីរ  បាន ធ្វើ កន្លងមក នេះ ។  អំពើ គុណធម៌  ពិតជា មាន អំណាច  អាច ធ្វើអោយ មនុស្ស  បាន ជួប នូវ សេចក្តីសុខ  ទាំង រូបកាយ  ទាំង ដូង ចិត្ត  ទាំង ជីវិត  និង ដួង វិញ្ញាណ  ដូច ដែល យើង ទាំង ពីរ បាន ទទួល  នៅ ពេល នេះ ។  ពិតជា គួរអោយ រំភើប ក្នុង ចិត្ត ជា ទីបំផុត  គ្មាន អ្វី នឹង ប្រៀបផ្ទឹម បាន ឡើយ ...
ដោយ  អ្នកស្រី  កែវ  ច័ន្ទ បូរណ៍
</doc>